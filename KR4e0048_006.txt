# -*- mode: mandoku-view; -*-
#+TITLE: 西菴集
#+DATE: 2015-08-25 00:17:26.896784
#+PROPERTY: ID KR4e0048
#+PROPERTY: BASEEDITION WYG    
#+PROPERTY: JUAN 卷六
<pb:KR4e0048_WYG_006-1a>¶
欽定四庫全書¶
　西菴集巻六¶
　　　　　　　　　　　　　明　孫蕡　撰¶
　　七言律¶
　　　之官平原留别諸老¶
朱衣和淚别龍庭瘦馬嘶風出鳳城托迹禁幃原已重¶
之官名邑未全輕驅馳秪笑儒生拙憫念難忘聖主情¶
後夜玉堂清漏永紫薇花月向誰明¶
<pb:KR4e0048_WYG_006-1b>¶
　　　别妓¶
驪駒西上帝皇州斜抱雲和淚暗流子夜歌詞翻白雪¶
殘春風物似清秋青鸞信㫁陽臺路翠被香寒燕子樓¶
七十二泉縈别恨濟南烟樹緑幽幽¶
　　　江上¶
江上青楓初著花客㠶和月宿蒹葭過雲踈雨數千㸃¶
臨水小村三四家風起漁船依釣石潮囘歸雁認平沙¶
秋懐已向南天盡又是滄洲閲嵗華¶
<pb:KR4e0048_WYG_006-2a>¶
　　　金山寺¶
𤣥洲貝闕爛相輝夾岸人家對敞扉四壁波濤長觸石¶
孤山花木自成圍横江鶴向揚州去泛櫓僧従建業歸¶
遷客憑䦨重囘首蓬萊雲氣曉熹微¶
　　　送牛應祥都閫¶
将軍淮北分符地正在隋家古汴河别館芙蓉飄繡帽¶
御堤楊栁映雕戈彊兵戍久通蕃語降豎年深解漢歌¶
此去㸔花朝上國春風天上聴鳴珂¶
<pb:KR4e0048_WYG_006-2b>¶
　　　髙郵¶
山日未出煙𣺌茫髙郵放船催下江揺櫓唱歌白鷂子¶
過湖打鼓黄頭郎鳥拖雲葉低貼水魚噀浪花髙接窓¶
微官所得㡬何計吟鬢四十今蒼蒼¶
　　　秋風¶
秋風淅淅吹屛山汴河之水聲潺潺歸雲一似宦情薄¶
飛雁不将鄉信還千峯澹對寂寞景孤客况棲羇旅間¶
且可狂歌對樽酒未須慘戚懐江關¶
<pb:KR4e0048_WYG_006-3a>¶
秋風淅淅吹江亭汴河之栁猶青青黄姑東渡㑹七夕¶
白帝西來朝百靈初開琪樹已云落逺别客愁今未醒¶
欲冩鄉書寄南雁故園萬里天㝠㝠¶
　　　虹縣九日登五女塚(三首/)¶
肺氣經秋久未平佳辰酌酒㸔君傾雨催黄菊非無意¶
風落烏紗最有情仙客此時緱嶺上彩鸞何處玉簫聲¶
逶遲未就丹砂術俛仰微官愧此生¶
老去佳辰得㡬逢登臨此㑹歎匆匆雲來汴水波光白¶
<pb:KR4e0048_WYG_006-3b>¶
日落屛山樹杪紅抱病獨憐貧子美休官惟羨老陶翁¶
遥知弟妹家山裏㡬向天涯倚㫁鴻¶
五女峯頭烟樹荒登臨聊得散徜徉忽驚重九今朝是¶
却憶三千客路長冷露餘花偏有色朔雲㫁雁不成行¶
寜教醉裏逢佳節且免醒來望故鄉¶
　　　淮上憶京¶
去嵗茲辰客帝畿蒋陵西曲雁飛飛秋風叢菊開荒逕¶
落日浮雲滿翠微老去吟邊芳物改别來天上故人稀¶
<pb:KR4e0048_WYG_006-4a>¶
登臨復對青樽酒醉倚淮山憶禁闈¶
　　　清河口¶
清河黄河相間流四月五月如九秋墨雲壓地箕斗黑¶
濁浪吐雪龍魚愁江河萬里杳何極行役半生猶未休¶
故園清興自不淺此日松竹風颼颼¶
　　　圯上懐古¶
草没荒臺烟樹踈維舟凝眺久踟躇凌波見説求仙履¶
博浪曽聞誤副車勲業赤龍三尺劔風雲黄石一編書¶
<pb:KR4e0048_WYG_006-4b>¶
獨憐衣赭人如玉鴻鵠歌殘怨有餘¶
　　　過三洪¶
官舟已落三洪口猶在飛流澒湧間放棹忽聞過亂石¶
開窓始覺慰愁顔雲連雪浪瞿塘峽樹隠青泥古劔關¶
謾有微吟追太白此身疑謫夜郎還¶
　　　過吕梁¶
二月三月寒尚饒上洪下洪春雪消奔霆出地星火裂¶
吼浪觸石黿鼉驕晨昏霧底蒼水佩明滅雲中丹鳳簫¶
<pb:KR4e0048_WYG_006-5a>¶
靈風為我送歸棹故國越海天迢迢¶
　　　帝子¶
彭城三月風氣和吕梁雪消春水多濁霧蟠空作飛雨¶
崩濤薄岸成盤渦鮫人珠佩影明滅龍女金支光盪摩¶
故山雲物㡬時見遷客此地長經過¶
　　　徐州洪(二首/)¶
吕梁積石天峥嶸徐州上洪波稍平蛟龍怒巻四時雨¶
砥柱亂落三秋星辛夷杜若散洲渚貝闕珠宫開窈冥¶
<pb:KR4e0048_WYG_006-5b>¶
舟人倚棹笑相語九里山色連彭城¶
龍門鐡石倚天開彷彿瞿塘灧澦堆萬里江風來灝氣¶
九秋晴雪迸驚雷層隂水府和雲見濁浪漩渦劃岸迴¶
小艤扁舟待明發霸王臺下乆徘徊¶
　　　漢祖廟¶
長陵見說石麟荒遺廟丹青野水旁古劍星光時出沒¶
大風雲氣尚飛楊三秦寳鼎垂鴻業萬嵗英魂戀故鄉¶
莫怪憑髙重囘首楚臺烟樹鬱青蒼¶
<pb:KR4e0048_WYG_006-6a>¶
　　　歌風臺¶
漢陵秋樹起蒼煙故里髙臺夕照邉逐鹿洪圖今已矣¶
歌風遺跡尚依然赤松人去封留候夢澤雲浮狩楚年¶
可是君王思猛士青峯和雪暗遙天¶
　　　戲馬臺¶
盖世英雄亦壮哉古河三面對荒臺漢家陵闕迷春雨¶
嬴國江山起暮埃雄劍昔年金鏉鏽龍媒此日錦毰毸¶
鄉雲一笑山花動疑是君王衣繡來¶
<pb:KR4e0048_WYG_006-6b>¶
　　　范増墓¶
舊識荆州老將名秋風此日過佳城羣雄逐鹿留遺跡¶
稚子求羊入廢塋玉斗有聲松雪落蒼精無影石麟横¶
可憐牢落祥雲氣又向芒碭谷口生¶
　　　過黄石公祠¶
塵編寥落千秋事野客停舟問隠居煙月髙名興漢後¶
風雲逺畧避秦餘赤松仙子依丹室黄石山精䕶素書¶
嵗晚圯橋風物改泥中履迹近何如¶
<pb:KR4e0048_WYG_006-7a>¶
　　　過髙唐¶
瘦馬嘶春北郭門郡城茅屋似山村荒墳肹子雄風在¶
野曲緜駒舊譜存霏霧出林銷殺氣行雲駐彩閣朝昏¶
千年往事今塵土寥落幽花酒一樽¶
　　　客平原春日有懐¶
悵望鄉園去計違春來惟有思依依客程故向南天逺¶
花信偏於北地遲漢帝苑邉盧橘熟秦佗墓上鷓鴣飛¶
柴門獨對東風掩此日松筠冷翠微¶
<pb:KR4e0048_WYG_006-7b>¶
　　　宿髙彬第¶
夜宿故人孤旅邸更深華月滿晴空朋游動是經年别¶
樽酒寜知此㑹同上國鸎花明戚里故山松栢語天風¶
豪吟未覺清狂盡醉裏詩成氣吐虹¶
　　　挽夏尚忠¶
疋馬江南更度關寒雲撩亂撲燕山故鄉風物頻囘首¶
同輩衣冠竟厚顔使節謾隨征雁逺宦情長似野鷗閒¶
黄灣緑水深千尺此日西風旅櫬還¶
<pb:KR4e0048_WYG_006-8a>¶
　　　送陳御史孟陽之官三河¶
㡬年文墨侍彤闈妙句曽㸔對御題翠栢臺前聴雨漏¶
金蓮炬底立霜蹄當時意氣青雲動此日棲遲皂帽低¶
歧路相逢又相别灤河煙樹冷凄凄¶
　　　贈楊主簿時為金銀閘垻官天台人¶
寥落清秋老孟嘉向風長是整烏紗西江見説詩無敵¶
東郡誰憐鬂有華金垻晚飛湖上雨巾峯晴漾海門霞¶
微官未遂清逰願辜負仙桃㡬樹花¶
<pb:KR4e0048_WYG_006-8b>¶
黄河四月動官舟河上梁山紫翠浮馬頰餘波衝岸㫁¶
龍門殘雪帶星流熹微曙氣鄉心逺颯遝凉風鬂影秋¶
遥憶釣魚洲渚上㡬畨吟興負沙鷗¶
　　　古河¶
蕭關之北黄河流昔時禹蹟今成丘荒碑苔蘚不辨色¶
古水蛟龍猶有湫野人千載見清淺海宇萬里無戈矛¶
明當作頌獻天子髙鐫寳册埀鴻猷¶
　　　出關¶
<pb:KR4e0048_WYG_006-9a>¶
忘却㸔花上帝都出關猶記佩兵符龍歸古寺雲初定¶
鳥落寒灘水半枯萬古文章關氣運十年風雪老頭顱¶
憑將翠管三千牘換取黄柑二百株¶
　　　冬至¶
朝來喜色動鍾山雲氣從龍杳靄間宫扇影揺春仗下¶
佩環聲散早朝還書祥謾有三千牘獻頌長違咫尺顔¶
已擬隂何同結社遍題新句老江關¶
　　　思家¶
<pb:KR4e0048_WYG_006-9b>¶
京華薄宦已沾巾寥落三年濟水濵冷雨青燈吟客夢¶
東風蓬鬂異鄉人雲濤𣺌𣺌滄江暮榆栁依依旅邸春¶
朋舊别來多野興故園應已賞芳辰¶
　　　南昌鐡柱觀¶
琳宫石筍露岧嶤云是千年此鎮妖方外羽衣能濟世¶
城中仙甃亦通潮蛟龍水底蟠金鎖雞犬雲間聴玉簫¶
行槖已垂思㸃石祈靈壇上倚逍遥¶
　　　十八灘¶
<pb:KR4e0048_WYG_006-10a>¶
五城一别二千里孤棹重經十八灘拍岸怒濤雷噴薄¶
横江亂石鐡巉岩天隂紫蜃籠商軸夜冷蒼龍吼劒關¶
猶記平南諸將下樓船此地凱歌還¶
　　　寄髙彬(二首/)¶
與君夙有通家好堂上嚴親未白頭野寺花明春載酒¶
清溪月朗夜浮舟陶潛此日生歸思屈子長年賦逺遊¶
煙水五湖歸棹早為余開逕碧林幽¶
蟾溪溪頭春水生故人卜築茆堂清開門雨過芳樹緑¶
<pb:KR4e0048_WYG_006-10b>¶
對酒風來幽鳥鳴我纒薄宦去鄉國君亦久客留天京¶
未知何日遂歸計重結漁郎鷗鷺盟¶
　　　采石太白墓¶
冠屨何年墮世塵先生元是謫仙人春雲彩筆驚飛燕¶
暮雨滄江泣石麟牢落清名元不没衰遲大雅竟難陳¶
翛然我亦狂吟客思殺風流賀季真¶
　　　次黄州¶
日落放船鸚鵡洲漢陽烟白樹幽幽江豚數起浪花夕¶
<pb:KR4e0048_WYG_006-11a>¶
野鶴一聲山木秋㠶影掠雲過赤壁櫓聲揺月下黄州¶
何因散髮林臯下得似蘇仙爛漫遊¶
　　望廬山(二首/)¶
扁舟夜泊潯陽岸隠約香爐五老巔紅葉天燈飛烏外¶
白蓮僧社斷猿邉蒼崖影合東林寺銀漢光連瀑布川¶
亦有宗雷遺世想千峯無路訪羣仙¶
東林佛閣倚岧嶤蘿逕逶迤傍石橋松柏千章連左蠡¶
芙蓉萬疊倚層霄琪花雪影江心見蓮社天香世外飄¶
<pb:KR4e0048_WYG_006-11b>¶
歸老倘酬仙賞願籃輿寜待逺公招¶
　　　至儲潭廟留題¶
五老峯微楚路分贑灘猶禮洞庭君行空鐡馬寒嘶霧¶
帶月蒼龍夜吼雲瓊佩倩誰招帝女桂漿聊復奠靈氛¶
清吟寄逺成孤絶思入滄江白雁羣¶
　　　過岳州¶
𣺌𣺌孤舟江漢間嵗華揺落鬢毛斑裁成方朔三千牘¶
博得瞿塘十二灘峽口瘴深迷岳渚洞庭風順過君山¶
<pb:KR4e0048_WYG_006-12a>¶
無端又是重陽節起對黄花一破顔¶
　　　巫峽秋懐¶
淅淅金風霄漢間火雲猶自繞巫山雨餘神女收旌斾¶
月朗明妃響佩環萬頃波光人鮓甕一天秋色鬼門關¶
吟魂未向三巴㫁尚逐東吳畵舸還¶
八陣圖連灧澦堆永安宫下水縈廻風雲舊磧森猶列¶
行在荒臺乆已頽鐡馬躍雲嘶凍雨木牛遺恨吼驚雷¶
英雄一去今千載殘照西風首重囘¶
<pb:KR4e0048_WYG_006-12b>¶
漢相祠西江水煙晚風平楚送歸船千重古錦雲端石¶
一帶空青峽裏天詩思每懐秋放鶴客心那更夜聞鵑¶
憑誰為寫髙唐賦譜作朝雲蜀國絃¶
　　　懐四川(二首/)¶
蜀城風物冷凄凄馬上哦詩日向西雪嶺氷融春水緑¶
錦江花落子規啼卧龍祠廢碑横草杜老堂空雨漲溪¶
囘首勝遊成往事倚風吟㫁意俱迷¶
草堂烟樹入青霄漢殿荒臺秀黍苗宇宙詩名今尚在¶
<pb:KR4e0048_WYG_006-13a>¶
風雲霸氣未全消寒星夜落支機石錦水春明駟馬橋¶
花栁舊遊今㡬載西風蓬鬂影蕭蕭¶
　　　懐羅浮寄蕭鍊師¶
誤解蘭纓下彩峯十年飄泊厭西東秋風楚塞塵隨馬¶
夜雨吳江浪打篷旅邸寂寥芳嵗換仙遊爛漫幾時同¶
羅浮此日南薫轉無數澷山荔子紅¶
　　　訪單孟雄不遇¶
不見龍灘單孟雄欲従山蘚覔行蹤門前烏桕經霜紫¶
<pb:KR4e0048_WYG_006-13b>¶
樹杪青霞著日紅蠟屐定過蝴蝶洞竹門長掩鷓鴣峯¶
桃花流水仙源近嵗晚漁郎或再逢¶
　　　曽氏耆夀翁詩¶
詞林每憶鄉園友曽是才名動縉紳觀國倦騎沙苑馬¶
幽棲長戴華陽巾芙蓉火足龍蟠鼎松樹天寒鶴近人¶
天上歸來今白髮泉南水竹願為鄰¶
　　　懐萬修撰謫遼東(二首/)¶
垂老謫官瀛海上驚聞嗚咽淚沾巾長憐偃蹇難堪俗¶
<pb:KR4e0048_WYG_006-14a>¶
豈信文章解悞身賦鵩㡬年留賈誼懐沙此日弔靈均¶
無勞更用悲萍梗見説皇家雨露勻¶
聞君逺謫三韓去萬里天風裂素衣聖世君恩殊未薄¶
畏途吾道一何微金蓮炬暗梅花落鴨緑江寒雁影稀¶
我亦漂流向滄海相思何處不依依¶
　　　奉寄文淵學士吳公¶
翰苑摛文沐寵多遥聞近侍在鑾坡讜言屢進分香日¶
直筆常濡太液波入相内庭稱褚亮薦賢當路説常何¶
<pb:KR4e0048_WYG_006-14b>¶
獨憐落職東遷客逺道西風鬂欲皤¶
　　　懐朱太史芾宋舍人璲¶
誰憐飄泊向江關獨倚長風憶妙顔老我黄塵三楚外¶
羨君華藻五雲間清時步武蜚聲蚤晚歳逶迤奏牘閑¶
鍾阜冶城蒼翠裏何由更得共躋攀¶
　　　懐掲孟固¶
弱水神山路𣺌然欲從何處問羣仙金門正合容方朔¶
滄海寜當老鄭䖍白玉堂前秋月冷紫薇花上曉風顛¶
<pb:KR4e0048_WYG_006-15a>¶
吟魂想挹天光近鳳尾游絲五色鮮¶
　　　懐碧虛觀寄止菴蕭鍊師(四首/)¶
安期臺下蕋珠宫舊雨題詩紫翠中五夜丹光虹貫日¶
四山松樹鶴呼風雲深洞口藏金母嵗乆林楓化玉童¶
吟客逺遊仙子去錦桃春晚為誰紅¶
飛泉作雨落寒岩蕋闕凌天起翠嵐禹柏千年青藹藹¶
堯蒲九節玉毿毿天游别我知誰共世故撩人秖自慚¶
雲月舊盟應未冷可能相待解朝簮¶
<pb:KR4e0048_WYG_006-15b>¶
平生最有滄洲趣一住三吳十二年愁逐亂雲生隠隠¶
夢隨孤鶴去翩翩尋真謾爾懐仙侣鍊藥憑誰授秘編¶
目㫁南雲心欲絶秖今無計脱塵縁¶
前身恐是臨臯鶴長占烟霞物外交㡬向滄洲乗野艇¶
更依蓬島結書巢千年果熟雲明樹五粒松寒露滴梢¶
為報羅浮蕭羽士好開蘿逕碧山凹¶
　　　思家古河¶
古河烟草暗南天此去鄉園路幾千燕子來時春寂寂¶
<pb:KR4e0048_WYG_006-16a>¶
海棠開後雨綿綿滄江水遶吟詩社緑渚花明載酒船¶
更憶故人王給事愁來書破薛濤箋¶
　　　悶興¶
無奈客愁愁不醒誰憐新舍在南溟佳人花底占烏鵲¶
令弟沙邊喚鶺鴒庾嶺南來雲漠漠清江東下雨𡨕𡨕¶
㡬囘吟罷空惆悵謾對寒梅倒醁&KR0812;¶
　　　觀海¶
海上蟠桃冬著花蓬壺髙處敞仙家天寒霧雨籠鮫室¶
<pb:KR4e0048_WYG_006-16b>¶
夜乆星辰泊釣槎神女步蓮珠結鳳醉翁題竹墨淋鴉¶
連鰲未試任公手欲借前籌紀嵗華¶
　　　戍遼渡海(二首/)¶
天風萬里噀洪濤驚見神峯立巨鰲綘節影揺龍伯國¶
繡幢光拂海鳬毛浮空員嶠隨波長繞石珊瑚出浪髙¶
儻許從戎樹勲業白頭歸路擁旌旄¶
清詩字字盡琅玕水底蛟龍夜起看未結柳船驅五鬼¶
又將蓬髩犯三韓靈筌降夕通仙語海屋添籌紀嵗闌¶
<pb:KR4e0048_WYG_006-17a>¶
萬里封侯期可遂春風笳鼓入長安¶
　　　渡海呈同逰¶
同來文章諸鉅公昔時作宦今從戎不論西蜀與東廣¶
共渡北海期南風將軍錦帶佩雙虎左校寳刀藏一龍¶
明年奏凱答神貺羽書歸奏蓬萊宫¶
　　　沙門島(三首/)¶
白銀堆裏湧仙臺嵗晚登臨亦壯哉妖蜃吐煙成海市¶
巨鰲擎石作蓬萊金蕤翠羽空中見貝闕珠宫水底開¶
<pb:KR4e0048_WYG_006-17b>¶
凱奏北旋應有日同逰俱是濟時才¶
立占滄溟碧玉簮蜃樓髙過百花岩興來落筆才無敵¶
老去從戎力尚堪詩巻長年留海内夢魂清夜繞江南¶
綸音早晚需前席日望登萊使者驂¶
沙門滄洲洲上山九河碣石髙巉岩雲來氣通巫女峽¶
月出光映藍田關宫前彩鳳駕車下祠底白龍行雨還¶
浴鳬飛鷺立沙際疑是青瑣晨朝班¶
　　　與謝縣丞坡山聨句¶
<pb:KR4e0048_WYG_006-18a>¶
㡬年來作交州客今日方登第一樓(謝/)萬頃煙波涵碧¶
落四山雲氣藹清秋(孫/)瑶臺鶴駕排空下石室丹光傍¶
井浮(謝/)蓬島依微天路近凌風直欲訪丹丘(孫/)¶
　　　送董文啓出宰江夏¶
委珮晨㸔拜玉除西逰真食武昌魚王孫碧草秋無際¶
仙掌金莖露下初今日才名須卓茂當年詞賦説相如¶
登臨若對南樓月待爾賔鴻寄尺書¶
　　　挽李樵雲¶
<pb:KR4e0048_WYG_006-18b>¶
相國靈轝閟九京桓桓松柏表佳城風雲已際興王運¶
雨露偏傷孝子情一代文章遺汗簡千秋彞鼎勒勲名¶
平原賔客今誰在獨寫椒漿帶淚傾¶
　¶
　¶
　¶
　¶
　西菴集巻六¶
